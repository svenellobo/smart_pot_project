Afrička ljubičica se na našim prostorima sadi i uzgaja kao sobna ili kućna biljka. U toplijim i egzotičnijim dijelovima Afrike, što joj i sam naziv govori od kuda i potječe, može se saditi i kao vrtna biljka. Latinskog naziva Saintpaulia ionantha, afrička ljubičica je zeljasta trajnica i pripada porodici gesnerijevki (Gesneriaceae).

Latinski naziv afričke ljubičice dolazi od imena časnika Waltera von Saint Paul-Illairea, Nijemca koji se zatekao na obroncima Usambare, u afričkoj Tanzaniji gdje je spomenuti cvijet i otkrio. Otkrio ju je na planinskim pukotinama, u zemlji bogatoj humusom, gdje i danas raste više raznih vrsta afričkih ljubičica. Do sad je otkriveno 20-ak vrsta, a mnoge od njih su zaštićene jer prirodno stanište na kojem rastu polako nestaje.

Pretpostavlja se da je u Europu stigla u 19. stoljeću, kada je časnik poslao dva primjerka svom ocu u Njemačku. Nakon toga preko sjemena i sadnica proširila se i ostatkom Europe. Veliku popularnost stekla je nešto kasnije, u 20. stoljeću, kada su je mnogi počeli uzgajati kao sobnu biljku u kući ili u stanovima. Lako se uzgaja i traži jako malo mjesta za rast pa se će odlično uklopiti u male stanove i prostorije.

A kako izgleda afrička ljubičica? Prepoznat ćete je po mesnatim, baršunastim listovima zanimljivog oblika srca i prekrivenima dlačicama. Cvatnja afričke ljubičice može se odvijati tijekom cijele godine ako biljku pravilno njegujete i osiguravate joj uvjete za pravilan rast i razvoj. Upravo to je i jedna od glavnih prednosti ove sobne biljke. Cvjetovi mogu doći u jednoj ili više boja te u različitim nijansama - od plave i ljubičaste pa sve do ružičaste i bijele boje. Rub cvjetova može biti potpuno gladak ili pomalo usječen.
Sadnja afričke ljubičice

Afričkoj ljubičici će za pravilan rast odgovarati isključivo humusom bogato tlo, prepuno hranjivih tvari i pH vrijednosti od neutralne do slabo kisele. Ako želite najbolji supstrat za sadnju posadite je u zemlju u kojoj su pomiješani perlit i tresetna mahovina. Spomenutoj mješavini dodajte dolomitsko vapno i to tako da na četiri šalice zemlje dodajte tri ili četiri žlice vapna.

U vrijeme sadnje zemlja mora biti vlažna, ali ne i natopljena vodom. Suha zemlja neće moći povući dovoljno vlažnosti koliko biljci treba, a u previše natopljenoj zemlji, korijen će trunuti.

Posadite je plitke teglice ili posudice, budući da ima plitko korijenje koje voli vlažni supstrat.

Nakon sadnje teglicu položite na svjetlo mjesto u stanu. Čuvajte je od izravne sunčeve svjetlosti koja bi mogla spaliti biljku. Dnevno će joj trebati od 8 do 10 sati svjetlosti kako bi konstantno cvjetala.

Najbolje će uspijevati na prozorskoj dasci, na zapadnim, istočnim i sjevernim stranama kuće. Tako ćete lako izbjeći direktno sunce i osigurati biljci dovoljno indirektne svjetlosti. Postoji mogućnost da uspije i na južnim stranama prozora, ali u tom slučaju ćete je morati zaštititi od sunca. To ćete najlakše učiniti tako da prostoriju zasjenite postavljanjem bijelih folija na prozor. Jedino što joj neće odgovarati su tamni i sjenoviti dijelovi stana, stoga takve dijelove izbjegavajte.

Ako posjedujete fluorescentnu rasvjetu, osigurajte joj preko nje 12 sati svjetlosti na dan. Pritom neka udaljenost od lampe ne bude manja od 30 cm, a najbolja će biti ona od 50 cm.

Dobro će rasti i u vlažnim prostorima pa je idealna biljka za kuhinje i kupaonice. Naravno, ako joj pritom možete osigurati i dovoljno prirodnog svjetla.

Brzo nakon sadnje moći ćete se uvjeriti jeste li biljku položili na dobro mjesto. Naime, ako je mjesto na kojem se nalazi previše osunčano, listovi bi joj mogli sve više blijedjeti i zadobiti smeđe mrlje. Ako, s druge strane, ne daje dovoljno cvjetova, a listovi joj rastu u smjeru prozora, nedostaje joj prirodne svjetlosti tijekom dana.
Vrijeme sadnje

Afričku ljubičicu možete saditi u bilo kojem dijelu godine, a najbolje će uspjeti ako joj osigurate temperaturu od 22°C. Razmnožavanje lisnim reznicama odvija se u ljetnim mjesecima, dok se biljka presađuje u proljeće.
Uzgoj afričke ljubičice

Afrička ljubičica neće narasti puno nakon što je nabavite u vrtnom centru. Ne očekujte da će to biti više od 10 cm.

Za uzgoj afričkih ljubičica, osim puno svjetlosti, važne su i optimalne temperature zraka. Ne preporučuje se da ih uzgajate na temperaturama nižim od 16°C i višim od 24°C. Najbolja temperatura zraka je ona ujednačena i ona od 22°C. Za rast im osigurajte i visoku relativnu vlažnost zraka od 70 do 80%. Budući da je spomenutu vlažnost zraka teško postići u stanu, bit će dovoljna i ona od 50 do 60%.

Da biste joj osigurali što veću vlažnost, posadite više biljaka jednu do druge, ali pritom pazite da im se listovi nikako ne dodiruju. Osim toga, oko afričke ljubičice možete postaviti posude s vodom iz koje će se voda isparavati i pritom joj osigurati vlažnost.

Biljka ne može uspjeti na niskim temperaturama. Pritom će prestati cvjetati, biljka će usporeno rasti, a ubrzo će doći i do uvenuća listova i cvjetova te pojave bolesti.

Nemojte brinuti zbog razlike između noćnih i dnevnih temperatura zraka, nekim hibridnim vrstama to čak i odgovara za bolji rast.

Da bi biljka dobro napredovala potrebno ju je redovito njegovati i održavati. Preporučuje se da joj jednom godišnje promijenite supstrat. U svježem supstratu će bolje rasti. Osim toga, redovito joj skidajte ocvale cvjetove jer samo tako možete ostvariti cvatnju tijekom cijele godine. Mesnati listovi prekriveni dlačicama s vremenom će nakupiti prašinu. Afrička ljubičica ne podnosi namakanje listova pa izbjegavajte tuširanje biljke. Prašinu uklonite mekim kistom.

Da biste osigurali pravilan rast i razvoj biljke, preporučuje se jednom tjednu afričku ljubičicu okrenuti za četvrtinu kruga.

Ako primijetite da vam biljka vene, a nalazi se položena na mjesto gdje prima dovoljno svjetlosti, vjerojatno je previše zalijevate. Smanjite količinu zalijevanja, zemlja mora biti vlažna, ali ne i mokra. Kod izostanka cvatnje i pojave žutih listova, afrička ljubičica ne dobiva dovoljne količine prirodnog svjetla tijekom dana. Suprotno od toga, sitne točkice na listovima i cvjetovima znače da se biljka nalazi na mjestu gdje dobiva prevelike količine svjetla i sunca.
Razmnožavanje

Afrička ljubičica se razmnožava lisnim reznicama tijekom ljetnih mjeseci. Listovi za razmnožavanje moraju biti zdravi i mladi, promjera 4 cm i peteljke duge 1 do 2 cm.

Nakon što ste ih uklonili s biljke, položite ih u vlažan, pjeskoviti supstrat, položen jedan do drugog. Uzmite foliju na kojoj ste prethodno probušili sitne rupice i prekrijte njome biljku.

Mladim lisnim reznicama osigurajte temperaturu zraka od 20° do 25°C te im supstrat redovito vlažite vodom. Neki preporučuju u ovim uvjetima i umjereno prskanje listova vodom, ali s obzirom na to da su osjetljivi na vodu po listovima, ako ćete pokušati s ovim postupkom, budite jako oprezni.

Lisne reznice bi trebale pustiti korijenje za otprilike 2 do 2,5 mjeseca. Tada ih možete pojedinačno presaditi u posude ili lončanice.
Zalijevanje

Isto kao što ima zahtjeve s obzirom na prirodnu svjetlost, tako je osjetljiva i na vodu. Iako općenito voli vlažnost i treba je često zalijevati, pritom morate biti jako oprezni. Naime, voli vlažno, ali ne i mokro tlo. Stoga bi bilo najbolje da je zalijevate u podložak iz kojeg će biljka povući sama vode koliko joj je to potrebno.

Najbolje će joj goditi voda bez kamenca, odstajala 48 sati i sobne temperature. Prevelika količina klora iz vode može spaliti listove i dovesti do izostanka cvatnje.

Kod zalijevanje dobro pazite da je ne zalijete po listovima jer bi se pritom mogla dobiti mrlje i oboljeti. Ako je ne zalijevate kroz podložak, preporučuje se zaliti uz sam rub stabljike, ispod listova i pritom paziti da se listovi ne namoče.

U vrijeme cvatnje osigurajte joj veće količine vode, ali opet oprezno. Suviše mokra zemlja mogla bi dovesti do truljenja korijena, listova i cvjetova.

Kako ćete najbolje znati kada je trebate zaliti? Tako da se gornji sloj zemlje u dubinu od 1,5 cm potpuno osuši. Tek je tada ponovo zalijte vodom.
Gnojidba

Iako neki preporučuju prihranu gnojivom jednom godišnje, kako biste biljci osigurali konstantnu cvatnju, prihranjujte je dva puta mjesečno, od proljetnih mjeseci pa sve dok kraja ljeta, gnojivom za prihranu cvijeća. Najbolje će joj odgovarati gnojivo istih omjera dušika, kalijeva karbonata i fosfata otopljeno u vodi.
Presađivanje

Ako je afrička ljubičica postigla maksimum u tegli i korijenje više nema mjesta za daljnje širenje, potrebno ju je presaditi. Presađivanje afričke ljubičice vrši se u proljetnim mjesecima prije nego što započne nova cvatnja.

Biljka se po potrebi može presađivati tek kada prođe dva mjeseca nakon što je posađena. Znat ćete da je stiglo vrijeme za presađivanje kada se stabljika počne izdizati iz zemlje. To znači da se korijenje toliko proširilo da je tjera lagano u zrak.

Afrička ljubičica je posebna biljka koja voli rasti u sputanom cvjetnjaku. Voli da joj korijenje tijekom rasta bude zbijeno. Stoga, imajte to u vidu kod presađivanja. Posadite je u teglice nešto veće od prethodne u kojoj je do tada rasla.
Pomlađivanje

Nakon nekoliko godina uzgoja afričke ljubičice, uklanjanja cvjetova i listova, njezin vrat bi mogao postati izložen, što znači, osim manje atraktivnog izgleda biljke i veću nestabilnost. No, to nije razlog da je bacite. Ona se lako može obnoviti ako ćete slijediti upute za pomlađivanje biljke.

Za pomlađivanje će vam biti potrebna kvalitetna prozračna zemlja s većim udjelom treseta i posuda promjera 11 cm. Supstrat za sadnju mora biti izrazito mekan i vlažan, nikako suh i zbijen.

Biljku izvucite s korijenjem iz posude i provjerite nalazi li se oko njega koji nametnik ili je počelo trunuti. Uzmite čisti skalpel i njime odrežite donji dio korijenja, dva prsta ispod prvih listova. Ako ste primijetili promjene na vratu u vidu bolesti ili nametnika, odrežite ga sve do onog dijela gdje je on skroz zdrav. Zadnji rez obavezno morate učiniti dezinficiranim skalpelom kako ne biste prenijeli moguće bolesti na zdravi dio biljke.

S biljke uklonite sve osušene listove i peteljke. Promjer krune mora biti oko dva puta veći od promjera posude. Uklonite i sve cvjetove i pupove. Biljka se sad mora usredotočiti na rast korijenja.

Ako vam je vrat ostao predugačak nakon što ste uklonili višak listova, ponovo ga skratite. Zatim ga sastružite skalpelom kao da gulite mrkvu. Tim postupkom spriječit ćete razvitak novih postranih izboja i pospješiti bolje zakorjenjivanje biljke.

U posudu lagano usipajte supstrat, ali pritom ga nemojte utiskivati. Mora ostati prozračan jer je to jedan od glavnih uvjeta da se biljka obnovi. Poravnajte supstrat i uklone višak pa u sredini prstom napravite rupu u koju ćete oprezno utisnuti biljku. Preporučuje se da biljku položite nešto dublje u zemlju, tako da i donji dijelovi listova peteljkama jednim dijelom uđu u tlo.

Ako želite učvrstiti biljku, lagano je utisnite u supstrat, ali oprezno! Mogli biste izgubiti dragocjen zrak koji je ključan za oporavak biljke.

Sada posudu položite u podložak napunjen vodom i ostavite dvije minute kako bi supstrat mogao povući vodu. Težina posude prije i kasnije bit će vam najbolji prikaz koliko je biljka uspjela povući vode. U ovom slučaju važan je onaj dio kad kod sadnje moramo biljci osigurati vlažan supstrat (ali ne i mokar!). Naime, biljka neće moći povući vodu preko suhe zemlje. Voda će se ravnomjerno rasporediti iz podloška kroz posudu.

Uzmite plastičnu vrećicu i u nju stavite posudu s biljkom. Vrećica će biti odlično okruženje s dovoljnom količinom vlage za rast biljke čime će se spriječiti njezino sušenje. Prije zatvaranja vrećice gumicom, upuhnite malo zraka, što će biti dovoljno da biljku odmakne od vrećice. Uz to, godit će joj dodatna količina ugljičnog dioksida.

Zatvorite vrećicu gumicom i biljku stavite na mjesto gdje će biti izložena neizravnom svjetlošću. Provjerite je redovito. Ako primijetite da su listovi mekani, zalijte je jer to znači da nema dovoljno vode.

Nakon mjesec dana afrička ljubičica bi trebala razviti novo korijenje. S vremenom, kada ste sigurni da je biljka malo ojačala, povremeno otvarajte vrećicu. Postepeno, vrećica može ostati i dulje otvorena. Zalijevajte pazeći pritom na listove.

Nakon što je vrećica ostala otvorena jedan dan i biljka nije počela venuti, vrijeme je da je izvadite iz vrećice. Ubrzo bi trebala početi i cvjetati.

S vremenom će se supstrat pomalo slegnuti, što nije razlog za brigu. Dodajte joj novi, a korijenov vrat će vam biti zahvalan jer će njegovim prekrivanjem dobiti mogućnost za rast novog korijenja.
Bolesti i štetnici

Biljka je relativno otporna na bolesti i štetnike, a može je napasti pepelnica ili trulež. Do truleži obično dolazi zbog pretjerano mokrog supstrata ili zbog namakanja listova vodom.
Faza mirovanja

Iako se radi o sobnoj biljci koja može cvasti tijekom cijele godine, bit će joj potreban period od tri do četiri tjedna kako bi se oporavila i skupila energiju za daljnji rast.

Faza mirovanja nastupa u jesenskim mjesecima, odmah nakon ljetne cvatnje, a pritom se biljka ne prihranjuje i jako malo se zalijeva. Ovim postupkom ubrzo će se potaknuti ponovni rast i cvatnja biljke.